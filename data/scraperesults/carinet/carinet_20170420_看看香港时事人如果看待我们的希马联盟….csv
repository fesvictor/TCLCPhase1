Topic title: 看看香港时事人如果看待我们的希马联盟…
username,date,text
元旦8466,20170420,"希马要队冧国阵为先…胡志偉提出 大和解 ，以佔中同七警特赦換和解，被人問候娘親到七孔齊插嘅地步。點解胡志偉會被人狂插，其實你比較林吉祥(馬來西亞下議院振林山選區國會議員)、林冠英(檳城首席大臣、馬來西亞下議院峇眼區選區國會議員)，父子同敦馬哈迪醫生史無前例嘅 大和解 ，敦馬哈迪醫生竟然同民主行動黨聯手要打柒納吉，就知兩者分別。大和解 嘅戰略前提論十冤九仇，林吉祥、林冠英父子一定憎爆馬哈迪，因為馬哈迪曾經引用ISA未經審訊拘留林吉祥父子一段時間，你話無仇就假，但點解馬哈迪同林吉祥父子可以 大和解 ，首先，馬哈迪同林吉祥父子有共同戰略目的，就係隊冧納吉拯救馬來西亞，因為隊冧唔到納吉，大馬可能步向瓦解。而林吉祥、林冠英父子同馬哈迪醫生有戰略互補，民主行動黨長期擺脫唔到華裔、印度裔為本政黨嘅色彩，入唔到馬來甘榜，而馬哈迪需要民主行動黨喺城市地區廣泛支持，去隊冧納吉。同埋，馬哈迪知道大和解係必需，有找佢當年對安華、林吉祥父子一大堆J數，大家至可以一笑泯恩仇，聯手對付現任首相納吉。同埋南洋一向有戰略人主導政治嘅傳統，朝野全部都係計數計到盡，左膠係一早生存唔到。所以，納吉可以為咗對付馬哈迪，千方百計要拉攏回教黨，甚至接納部分回教黨嘅極端諗法，同樣，馬哈迪可以唔理安華、林吉祥父子係佢嘅前仇家，尋求共同合作。用李光耀喺RTHK《傑出華人系列》回應方壯壁嘅講法，You make your calculation, I make my calcucation. 呢個係南洋玩政治嘅本質，南洋係一定戰略人玩政治，同埋一定計到盡。(林吉祥最有名係周圍轉選區單挑國陣，丹絨一、二、三、四、五役就係林吉祥嘅傑作，你聞到戴耀廷陣味未？)同曾俊華合作，係有戰略合理性，係一個經計算嘅和解，所以我對薯片黨興起樂觀其成，有啲黃毓民派嚟嘅鬼就浮咗上水，俾我ban埋。但依家胡志偉嘅 大和解 ，我想問有乜戰略合作性？林鄭月娥可以用幾多部長位換俾你，定係831框架攞去掟落街？無著數下 大和解 ？除咗傻的嗎？我無其他補充。"
